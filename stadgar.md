# Stadgar för CYD-poolen

## Syfte

CYD-poolen är en politiskt och religiöst obunden samarbetsorganisation för studenter studerandes vid program under DM- och EF-nämnden vid Linköpings universitet i Linköping.
CYD-poolen har till ändamål att sköta driften av programmens gemensamma datorrum samt webb-, applikations- och filhotell.

### Nyttjanderätt

Rätt att nyttja datorrummet äger, studenter under DM- och EF-nämnden vid LiTH.
Styrelsen äger rätt att besluta om inskränkningar i nyttjanderätten.

### Funktionärer

Funktionärer i CYD-poolen är:

*	Styrelsen
*	Systemadministratörerna

---------

## Systemadministratörerna

### Åligganden

Det åligger systemadministratörerna att:

- Utefter bästa förmåga underhålla och utveckla CYD-poolen samt dess system.
- Erbjuda support vid minst fyra tillfällen i veckan, där varje tillfälle är minst 45 minuter.
- Vara lyhörda för behov av IT-stöd som finns hos sektioner och studentorganisationer.
- Erbjuda, för sektioner och studenter, attraktiva lösningar.


---------

## Styrelsen

### Befogenheter

Styrelsen är CYD-poolens högsta beslutande organ.

### Sammansättning

Styrelsen består av:

- En ledamot från vardera D-, Y- och Lingsektionen.
- Administrativt ansvarig chef för CYD-poolen, tillsatt av LiU.
- Två ledamöter från DM- och EF-nämnden.
- CYD-poolens systemadministratörer.


Sektionernas ledamöter utses av respektive sektions styrelse.

Styrelsen utser vid varje mötestillfälle ordförande och sekreterare till någon inom styrelsen.

### Åligganden

Styrelsen åligger att:

- Sammanträda minst en gång per termin
- Skapa riktlinjer för CYD-poolens verksamhet

### Beslutsförhet

Styrelsen är beslutsför om ordförande samt ytterligare minst två ledamöter är närvarande.

### Rösträtt
Rösträtt med en röst tillkommer varje styrelseledamot.

Röstning skall ske öppet. För beslut krävs, om inget annat stadgats, majoritetsbeslut i styrelsen, där majoriteten består av minst tre röster för förslaget.

Vid lika rösttal bordläggs förslaget till nästa styrelsemöte.

###	Adjungering

Ständigt adjungerade är respektive sektions ordförande.

Utöver röstberättigad må ständigt eller för viss fråga adjungerad närvara med yttrande- och förslagsrätt.

###	Kallelse
Styrelsen sammanträder på kallelse av systemadministratörerna. Rätt att hos systemadministratörerna begära utlysande av styrelsemöte tillkommer styrelseledamot samt respektive sektions styrelsemedlemmar.

###	Protokoll

Protokoll skall föras vid styrelsesammanträde. Protokollet justeras av två vid mötet valda justerare.

Justerat protokoll skall distribueras till respektive styrelseledamot samt på CYD-poolens webbplats senast 14 dagar efter sammanträdet.

---------

## Stadga

### Stadgetolkning

Styrelsen tolkar stadgan. Vid oenighet hänskjutes tolkning av stadgan till av LiU tillsatt administrativ chef.

### Stadgeändring
Stadgeändring beslutas av styrelsen.

Ändringen träder, om inget annat sägs, i kraft efter nästkommande möte godkänt förändringen. Förändringar av föreslagna ändringar vid nästkommande möte behöver ej röstas igenom vid ett senare tillfälle.

Mellan de två beslutande mötena bör det vara minst en månad.
