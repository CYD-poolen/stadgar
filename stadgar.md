# Stadgar för CYD-poolen

## Syfte

Den ideella föreningen CYD-poolen är en politiskt och religiöst obunden samarbetsorganisation för C-, D- och Y-sektionen vid Tekniska Högskolan i Linköping.
CYD-poolen har till ändamål att sköta driften av sektionernas gemensamma datorrum samt webb- applikations- och filhotell.

---------

### Nyttjanderätt

Rätt att nyttja datorrummet äger, efter erläggande av eventuell nyttjandeavgift, medlemmar i C-, D- och Y-sektionen vid LiTH.
Styrelsen äger rätt att besluta om inskränkningar i nyttjanderätten.

---------

## Funktionärer

Funktionärer i CYD-poolen är:
•	Styrelsen
•	Systemadministratörerna

### Inspektor

Inspektor skall vid behov bistå föreningen med stadgetolkning samt även i övrigt vara föreningen behjälplig.

Inspektor utses av styrelsen på mandatperiod om två verksamhetsår och skall vara en person verksam inom LiTH. 

---------

## Styrelsen

### Befogenheter

Styrelsen är CYD-poolens högsta beslutande organ. 

### Sammansättning

Styrelsen består av:
	
	- En ledamot från vardera D-, Y-och Lingsektionen 
	- Administrativt ansvarig chef för CYD-poolen, tillsatt av LiU
	- Två ledamöter från EF-nämden
	- CYD-poolens systemadministratörer
	

Sektionernas ledamöter utses av respektive sektions styrelse. 

Styrelsen utser vid varje mötestillfälle ordförande och sekreterare till någon inom styrelsen.

### Åligganden

Styrelsen åligger att:

	- Sammanträda minst en gång per termin
	- Skapa riktlinjer för CYD-poolens verksamhet

### Beslutsförhet

Styrelsen är beslutsför om ordförande samt ytterligare minst två ledamöter är närvarande.

### Rösträtt
Rösträtt med en röst tillkommer varje styrelseledamot.

Röstning skall ske öppet. För beslut krävs, om inget annat stadgats, minst tre röster för förslaget.

###	Adjungering

Ständigt adjungerade är respektive sektions ordförande.

Utöver röstberättigad må ständigt eller för viss fråga adjungerad närvara med yttrande- och förslagsrätt.

###	Kallelse
Styrelsen sammanträder på kallelse av systemadministratörerna. Rätt att hos systemadministratörerna begära utlysande av styrelsemöte tillkommer styrelseledamot samt respektive sektions styrelsemedlemmar.

###	Protokoll

Protokoll skall föras vid styrelsesammanträde. Protokollet justeras av två vid mötet valda justerare.

Justerat protokoll skall distribueras till respektive styrelseledamot senast 20 dagar efter sammanträdet.

---------

## Stadga

### Stadgetolkning

Styrelsen tolkar stadgan. Vid oenighet hänskjutes tolkning av stadgan till av LiU tillsatt administrativ chef.

### Stadgeändring
Stadgeändring beslutas av styrelsen. 

Ändringen träder, om inget annat sägs, i kraft omgående efter beslut genomförts.
